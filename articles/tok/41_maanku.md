---
title: tenpo pi suno sin pi ma Anku li kama!
poki:
  - toki pi tenpo pini
  - toki pi ma Anku
---
## mi pali e lipu ni tan seme?

tenpo ni li tenpo pi suno sin nanpa 75 pi ma Anku. tan seme la nimi pi tenpo ni li tenpo pi suno sin? tenpo pini ni la jan pi ma Anku li pilin e ni: ona li kama jo e suno sin. mi wile ala utala e ma Nijon e jan pi ma Nijon. mi wile toki taso e tenpo pini pi ma Anku tan ni: jan mute li sona ala e ona.

## toki pi tenpo pini

tenpo pini la ma Nijon li utala li anpa e ma Anku. jan mute pi ma Anku li wile lawa e ma ona. tan ni la jan mute li toki e ni lon tenpo sike 1919: mi wile lawa e ma mi! tenpo pini ni la jan pi ma Anku li utala kepeken toki taso. taso ma Nijon li utala li moli e jan pi ma Anku. jan pi ma Anku li pini ala e pali pi kama lawa li pali e kulupu lawa pi tenpo lili pi ma Anku. jan utala li pali e kulupu utala pi kama lawa. ma Mansu la utala pi kama lawa pi ma Anku li open. jan mute li pana kin e sona pi toki Anku e sona pi tenpo pini pi ma Anku e sona mute pi ma Anku tawa jan lili ona. tenpo sike 1945 la utala pi ma ale nanpa tu li pini. ma Anku li kama lawa e ma ona.

## toki pi tenpo ni

tenpo ni la ma Anku li lawa pona e ma ona. tenpo pini la ma Nijon li anpa e ma Anku, taso jan Anku li pilin e ni: jan pi ma Nijon li pona. mi pilin e ni tan tenpo pini pi ma ale : ma ale li wile lawa e ma ona li wile ala utala.

tenpo pi suno sin pona!
