---
title: tenpo suno pi tenpo sike sin lon nasin tenpo mun li kama a!
poki:
  - toki pi ma Anku
---
# ona li seme?

mi sona e ni: jan mute li pilin e ni: tenpo suno pi tenpo sike sin li pini lon tenpo pini. nasin tenpo suno la ona li lon, taso ma Asija la tenpo suno pi tenpo sike sin ante li lon tan ni: ma Asija li kepeken nasin tenpo suna li kepeken nasin tenpo mun kin.

# tenpo suno ni la jan Anku li pali e seme?

open la ma ante lon ma Asija li jo e tenpo suno ni, taso mi sona ala e pali pi ma ante. tan ni la mi toki e pali pi ma Anku taso. tenpo suno ni la jan Anku mute li tawa tomo pi jan pi suli mute. tomo ni la jan mute pi kulupu mama li lon. tenpo suno ni la jan Anku li pali e mute. jan Anku li anpa e sijelo ona li toki e ni: o kama pona lon tenpo sike sin a! tawa jan suli. ona li pini, la jan suli li toki e ijo pona li pana e mani tawa jan lili ona. kin la jan Anku li musi e musi Junoli(윷놀이) li moku e moku telo pan. nimi pi moku ni li moku Toku(떡국).

# tan seme la ni li tenpo suno suli tawa jan Anku?

tenpo suno ni la jan mute lon kulupu mama li kama tawa tomo wan. jan mute li toki li musi li moku. ma Anku la kulupu mama li suli mute. tan ni la jan Anku li lukin e kulupu mama li pilin e suli pi kulupu mama.

o kama pona lon tenpo sike sin a!

jan Epen