ken la, sina wan en sina ante pi toki
pona li wile kama lon ma sama li wile
kama kulupu. taso sina wan taso li lon
ma sina la, ni li ike. sina wile tawa ma
weka la, sina wile e mani, e tenpo kin.
ken la, ni li pana e pilin ike tawa sina.
wile kulupu li ken ala kama e kulupu pi
toki pona lon tenpo mute. ike a. tan ni
la, sina awen toki pona kepeken ilo taso
lon ala ma sama. sina kama ala lukin e
sijelo pi toki pona e tawa pi toki pona e
pilin sinpin e ma kulupu e kulupu suli e
musi mute.
taso nasin ante li lon. nasin pi toki mi
la, sina awen kepeken ilo, taso sina en
kulupu pi toki pona li lon ma sama wan
li ken lukin e sijelo e tawa e pilin e musi.
ma pi toki mi li ma ilo a. ma ilo ni li ma
Wijasa (VRChat).

ilo seme li ken
ma ilo la, sina tawa kepeken sijelo. taso


kulupu
sijelo ni li sijelo sina ala li sijelo sitelen
ilo. sina wile tawa e sijelo ilo la, nasin tu
li lon.
nasin nanpa wan la, sama musi ilo ante
la, sina kepeken ilo sona suli sina. ilo
tawa luka en ilo pi nena mute li ken
tawa e sijelo ilo sina li ken tawa e oko
sina.
nasin nanpa tu la, sina ken kepeken
ilo oko a. sina pana e ilo tawa oko sina
la, sina ken lukin e ma ilo kepeken ala
sinpin sitelen kepeken oko taso. kin la,
sina ken tawa e sijelo ilo sina kepeken
sijelo sina pi ilo ala.

jan Kekan San li pana e sona
sina kama tawa ma ilo pi toki pona la,
seme li lon tenpo kulupu? sona sina
pi toki pona li open anu lili la, sina ken
kama sona toki pona. sijelo mute li ken
pana e sona tawa sina, taso tenpo mute
la, jan Kekan San li pana pona e sona
suli pi toki pona. ona li toki lon tenpo
sona suli li sona pana e sona kepeken
nasin pona a. sina lon ala ma ilo kin la,

sina ken lukin e tenpo sona ona lon lipu
Jutu pi sitelen tawa.

toki en tawa
taso suli la, sina tawa ma ilo pi toki pona
la, sina wile toki pona a! pona la, sina
ken toki tawa sijelo mute. ken la, sina
toki tawa uta ante lon ilo ante kepeken
kalama sina. ken kin la, sina kama lukin
e sinpin ona e sijelo ona. taso ma ni la,
sina ken tawa a. sina ken tawa lon ma
lon nasin lon telo. sina ken tawa e luka
sina. sina ken tawa e ijo kin pi ma ni.
sina ken sitelen e linja lon kon. ale ni la,
nasin toki li kama pona pi wawa mute
a!

musi mute li lon
taso toki taso li pona ala tawa sina la,
ijo ante kin li lon. sina ken musi. sina ken tawa ma musi ilo mute. ona la, musi
ante mute li lon. musi toki pi tenpo lili
la, sina ken toki tawa sijelo wan lon tenpo lili taso li toki sin tawa sijelo ante
lon tenpo ante. musi pi ilo tawa la, sina
ken tawa e ilo li ken pakala e ilo pi sijelo
ante. musi sike mute la, sina ken tawa e
sike lon kulupu. musi sike ante la, sina
taso li tawa e sike sama sijelo ante ale.
musi pi poki awen la, sina ken jan lawa
li ken jan ike. sina jan ike la, sina wile
weka tan tomo poki. sina jan lawa la,
sina wile pakala e weka pi jan ike. musi
ante mute kin li lon. musi ale li lili la, ni
kin li pona tawa toki kulupu. kin la, musi
lili pi toki pona li lon ma kulupu pi toki
pona li musi Soweli.
a ken la, ma ilo li nasa tawa sina. mi
open e lukin mi tawa ma musi ilo la, ona
li nasa tawa mi. taso mi awen kama, mi
awen lukin, mi toki tawa kulupu, mi pilin pona lon ma nasa musi ni. ona li ken
musi pona tawa sina kin.