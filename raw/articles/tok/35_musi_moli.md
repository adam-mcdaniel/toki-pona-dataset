---
title: musi moli
poki:
  - ike Soja
  - moli
  - nasin
  - sitelen musi
---

mi ante toki e toki "Todesfuge" tan jan Paul Celan.
ona li musi ala. ona li pana e pilin ike. mi lukin e ona la mi pana telo tan lukin mi. nena lili mute li kama lon selo mi. taso, kin la ona li suli mute. ni la mi wile ante toki e ona li wile e ni: jan mute li lukin e ona li kama sona e ike pini.

<br/>

<hr/>

<br/>

telo mama pimeja pi suno sin la mi moku e ona lon suno pini <br/>
mi moku e ona lon suno sewi lon suno open· mi moku e ona lon pimeja <br/>
mi moku li moku <br/>
mi pali e lupa moli lon sewi la jan li supa pona lon ona <br/>
jan mije li awen lon tomo li musi lon poka pi akesi linja li sitelen <br/>
pimeja la ona li sitelen tawa ma Tosi <br/>
linja sina pi jelo suno, Makalete o <br/>

ona li sitelen li tawa tan tomo· mun lili li suno <br/>
ona li kama e soweli ona <br/>
ona li kama e jan Juten ona li tan ona e lupa moli lon ma <br/>
ona li lawa mi e ni: o kalama musi tan tawa musi <br/>

telo mama pimeja o· mi moku e sina lon pimeja <br/>
mi moku e sina lon suno open lon suno sewi· mi moku e sina lon suno pini <br/>
mi moku li moku <br/>
jan mije li awen lon tomo li musi lon poka pi akesi linja li sitelen <br/>
pimeja la ona li sitelen tawa ma Tosi <br/>
linja sina pi jelo suno, Makalete o <br/>
linja sina pi walo pimeja, Sulami o <br/>

mi pali e lupa moli lon sewi la jan li supa pona lon ona <br/>

ona li toki wawa: o lupa pona lon ma, jan nanpa wan o· jan nanpa tu o kalama musi o musi <br/>
ona li luka e kiwen· ona li utala· lukin ona li laso sewi <br/>
o kepeken ilo lupa, jan nanpa wan o· jan nanpa tu o awen kalama musi <br/>

telo mama pimeja o mi moku e sina lon pimeja <br/>
mi moku e sina lon suno sewi lon suno open· mi moku e sina lon suno pini <br/>
mi moku li moku <br/>
jan mije li awen lon tomo, linja sina pi jelo suno, Makalete o <br/>
linja sina pi walo pimeja, Sulami o, ona li musi lon poka pi akesi linja <br/>

ona li toki o musi suwi e moli· moli li jan lawa tan ma Tosi <br/>
o musi pimeja la sina sewi lon sijelo kon <br/>
la sina jo e lupa moli lon sewi la jan li supa pona lon ona <br/>

telo mama pimeja o mi moku e sina lon pimeja <br/>
mi moku e sina lon suno sewi· moli li jan lawa tan ma Tosi <br/>
mi moku e sina lon suno pini lon suno open <br/>
mi moku li moku
moli li jan lawa tan ma Tosi· lukin ona li laso <br/>
ona li moli kiwen e sina· ona li moli e sina lon taso <br/>
jan mije li awen lon tomo· linja sina pi jelo suno, Makalete o <br/>
ona li lawa e soweli ona tawa mi· ona li pana e lupa moli lon sewi tawa mi <br/>
ona li musi lon poka pi akesi linja li sitelen lape· moli li jan lawa tan <br/>
ma Tosi <br/>

linja sina pi jelo suno, Makalete o <br/>
linja sina pi walo pimeja, Sulami o <br/>

<br/>
<hr/>
<br/>

## lon toki Inli lon toki Tosi

https://poemsintranslation.blogspot.com/2010/01/paul-celan-death-fugue-from-german.html
