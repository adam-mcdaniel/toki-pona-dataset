---
title: nasin nanpa mute li lon
poki:
  - nasin toki pi toki pona
  - nasin nanpa
  - nanpa
---

nasin pi toki pona la, ijo pi wile suli ala o weka. nanpa li ijo ni. tenpo mute la, jan li wile sona e ni taso: ijo ala anu wan anu tu anu mute li lon? [kulupu Wapili](https://youtu.be/asM39tfblMQ) li jo e nimi ni taso, li awen lon pona.

ni la, nasin nanpa pu li ike tan *wile*. jan Sonja li wile e ni: sina *wile ala* toki e nanpa suli. kin la, tenpo pini suli la, nimi `luka` en `mute` en `ale` li nimi nanpa ala!

taso, jan sin li sona ala e ni. jan sin li wile toki e nanpa, li pilin ike tawa nasin nanpa pi toki pona, li wile pali e nasin nanpa sin.

## nasin nanpa pi kama wan

nasin nanpa pu li nasin nanpa pi kama wan. sina toki e nimi nanpa. jan kute li wan e ona, li sona e nanpa.

jan pi mute lili li pali e nasin nanpa sin ni; taso, jan Misali li pali e [nasin pi nanpa luka wan](https://www.seximal.net/tokipona). ona li kepeken nimi ni:

* `wan` en `tu` li sama nasin pi toki pona
* `luka` li tu tu wan *ala*, li tu tu *tu* (ni li nasa suli ala; mi toki e tan lon tenpo kama)
* `mute` li kulupu `luka` pi ijo `luka` (li sama `mute luka luka luka wan` kepeken nasin pu)
* `ale` li kulupu `luka` pi ijo `mute`

nasin pu la, `mute` li `luka` tu tu; taso `ale` li `mute` tu tu *wan*.\
nasin ni la, `mute` li `luka` tu tu tu; `ale` li `mute` tu tu tu kin! (kin la, `luka` li `wan` tu tu tu.)\
*nimi nanpa suli li sama nimi nanpa lili tu tu tu.*

## nasin nanpa pi suli lon

nasin pi kama wan la, `luka` li nanpa sama lon tenpo ale. taso nasin nanpa pi suli lon li pakala e ni. o lukin e poki suli ni:

| ale | mute | luka | wan    |
| --- | ---- | ---- | ------ |
| ala | wan  | wan  | tu wan |

ona li toki e ni: o jo e nimi sewi pi mute pi nimi anpa. (jan li sona e *suli* nanpa li tan *lon* ona.) ni la, o jo e `ale` ala, e `mute` ala, e `luka` tu, e `wan` tu wan. nanpa tan pali ni li `mute luka wan wan wan` kepeken nasin pi jan Misali, li mute mute luka kepeken nasin pu.

nasin nanpa pi suli lon li toki e nimi anpa taso, e *nanpa lili*. (nanpa lili tu tu tu ante li lon nasin ni: "ala" en "wan" en "tu" en "tu wan" en "tu tu" en "luka".) nanpa lon poki suli ni li kama "wan wan tu wan". taso, jan li toki e ni la, jan ante li kute e ni:

| ale | mute | luka | wan |
| --- | ---- | ---- | --- |
| wan | wan  | tu   | wan |

ona li `ale mute luka luka wan` kepeken nasin Misali, li ale ale mute mute mute luka kepeken nasin pu. ike a!

ni la, mi wile e nimi wan tawa "tu wan", e nimi wan tawa "tu tu". nimi ken li "tuli" li "po", tan toki Inli (sama nimi `wan` sama nimi `tu`). tenpo pini la, nimi ni li lon nasin pu kin! taso, nimi "tuli" li sama nimi "tu li"; ni la, jan mute li kepeken nimi "san" tan toki Sonko.

ni la, nanpa li kama ni:

| ale | mute | luka | wan |
| --- | ---- | ---- | --- |
| ala | wan  | wan  | san |

jan li toki e "wan wan san". jan kute li sona e nanpa. ale li pona.

- - -

sina ken nanpa lon luka sina kepeken nasin nanpa pi suli lon, kepeken nasin ni: palisa pi luka wan li nanpa e `wan`, palisa pi luka ante li nanpa e `luka`. palisa tu tu wan li pana lon luka wan la, sina wile pana e wan sin la, luka ni li *pini*; o weka e tu tu tu tan luka wan sina, o pana e wan tawa luka ante. ni la, `luka` li tu tu tu; sina jo e tu tu tu la, sina pini e poki nanpa ni.

jan li lukin e mute palisa taso la, sina ken nanpa e luka wan tu tu taso. nasin luka ni la, sina ken nanpa e "luka luka" (mute luka luka luka lon nasin pu). nasin ni li ken toki e nanpa suli kepeken nimi mute ala. kin la, nimi nanpa suli li sama nimi nanpa lili luka wan la, sina ken pana e poki lili sin! o lukin:

| mu  | suli | ale | mute | luka | wan |
| --- | ---- | --- | ---- | ---- | --- |
| wan | ala  | ala | ala  | ala  | ala |

`mu` li `suli` luka wan. `suli` li `ale` luka wan. sina wile toki e nanpa ni kepeken nasin pu la, sina wile toki e `ale` mute mute mute luka luka luka tu, e `mute mute mute luka luka luka wan` namako! ni li nimi mute a! taso jan pi nasin pi suli lon li toki e `wan ala ala ala ala ala` taso. ni li wawa pi nasin nanpa ni.

nasin nanpa sin mute li sama ni, tan ni: jan mute mute li sitelen e nanpa kepeken nasin nanpa Alapi pi suli lon. ona li kepeken nanpa lili luka luka, taso jan mute pi toki pona li kepeken nanpa lili luka wan tan toki pi jan Misali. ilo li kepeken nanpa lili *tu*; nanpa lili ona li `wawa ala` li `wawa`.

## nasin nanpa nasa

mi kama sona e nasin nanpa sin la, mi pana e ona tawa lipu mi pi toki Inli. nimi ona li "[nasin nanpa ali ike](https://pad.snopyta.org/s/B1Os9fO5P)" tan ni: nanpa li ike, a a a! (mi pali e lipu "nasin nanpa ali ike" la, mi kepeken nimi `ali`; tenpo ni la, mi kepeken ala ona. taso, mi awen e nimi tan ni: ona li toki e ni: lipu ni li tan ala jan pi lipu "nimi ale pona".)

ni la, mi kama sona e nasin nanpa nasa mute. ona li nasin nanpa pi kama wan ala, li nasin nanpa pi suli lon ala, li sama ala nasin nanpa toki ma.

jan mute li pali "sin" e [nasin ni](https://pad.snopyta.org/s/B1Os9fO5P#pu-words-multiplicative-when-ascending-order): nanpa lili li lon open pi nanpa suli la, o wan ala e nanpa tu ni, o mute e ona. nasin ni la, `tu luka` li luka pi kulupu tu. tenpo sike pi pali pi lipu ni li ken `mute ale mute wan`.

[nasin pi jan Guymacu](https://pad.snopyta.org/s/B1Os9fO5P#pu-words-“binary”-multiplicative-tan-Guymacu) li sama lili. ona la, nimi `wan` en nimi `tu` taso li lon, taso nimi `tu` li mute e nanpa: `tu tu` li awen tu tu, taso `tu tu tu` li luka tu wan. ijo luka luka tu wan li lon la, jan li toki e ni: `jan tu tu tu en jan tu tu en jan wan`.

[nasin pi jan Emalan](https://pad.snopyta.org/s/B1Os9fO5P#seximal-nasin-nanpa-suli-tan-jan-Emalan) li nasa mute ala, li nasin nanpa pi suli lon pi nanpa tu tu tu pini.

[nasin nanpa pona](https://pad.snopyta.org/s/B1Os9fO5P#pu-words-self-documenting-centesimal-base-100-nasin-nanpa-pona-tan-jan-Kapilu-tan-jan-Tepo) tan jan Kapilu tan jan Tepo li sama nasin nanpa pu, taso nimi `ale` li mute e nanpa monsi ona. `tu ale` li sama ale ale lon nasin nanpa pu. `tu tu ale mute` li ale ale ale ale mute. `mute ale ale tu` li ni: mute pi kulupu ale pi kulupu ale en tu. (`ale ale tu` li awen ale ale tu, tan ni: ni la, nasin nanpa pu li pakala ala.) [nasin nanpa pi toki ma](https://pad.snopyta.org/s/B1Os9fO5P#decimal-toki-ma) en [nasin nanpa pi toki pona Epansa](https://pad.snopyta.org/s/B1Os9fO5P#decimal-toki-pona-epansa) li sama lili nasin ni, taso ona li kepeken nimi namako.

taso jan mute la, nasin ale ni li ike, li pakala e kon pi toki pona. sina pilin sama la, sina ken kepeken nasin ni: wan li `wan`. tu li `tu`. tu wan li `mute`. kin la, nanpa ale pi wan ala pi tu ala li `mute`. nasin ni li pona nanpa wan.



> jan pali pi lipu ni li wile e ni: lipu [CC0](https://creativecommons.org/share-your-work/public-domain/cc0/) li lawa e toki ni.