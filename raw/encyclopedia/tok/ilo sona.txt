[[sitelen:2008-07-09 Ely Airport ASOS OID.jpg|thumb|ilo sona li lon supa]]
'''ilo sona''' li ken pali e ijo.  ona li ken awen e sona li ken pana e ona.
ona li sona kepeken [[nanpa]]. jan li toki tawa ilo sona kepeken [[toki ilo]].
jan pali mute li kepeken ilo sona. tenpo lili la jan li ken pali kepeken ilo sona.
jan li toki tawa [[kulupu pi ilo sona]] la ona li kepeken ilo sona.
== ilo en ilo kon ==
ilo sona li ken pali e ijo mute. taso, ona taso li sona ala e ni: mi wile pali e seme? [[ilo kon]] li pona tawa ni. ilo kon li sona nanpa, li lon insa poki sona, li toki e ni: ilo sona li pali e seme?
tenpo pini la, ilo sona li jo e ilo kon wan, li pali e ijo wan. tenpo ni la, ilo kon mute li ken pali lon tenpo sama tan ni: [[ilo kon lawa]] li lawa e ilo sona, li pana e ken pali tawa ilo kon ante, li pali e ni: ilo kon ike li ken ala lukin e sona pi ilo kon ante.
== nasin ante pi ilo sona ==
'''ilo sona supa''' li suli, li kama jo e [[wawa ilo]] tan linja pi wawa ilo.
'''ilo sona pi ken tawa''' li ken jama jo e wawa ilo tan poki wawa insa. jan li ken tawa e ona tawa ma ante, li ken kepeken e ona.
'''ilo sona weka''' li suli mute, li wile pali lon tenpo ale, li pali tawa jan ante kepeken [[linluwi]] anu nasin ante. tenpo mute la, ona li jo ala e ilo lipu, e ilo sitelen pi nena mute.
== wan suli pi ilo sona ==
=== wan insa ===
* '''ilo pi pali nanpa'''. ona li lukin e ni: ilo li wile pali e seme, li pali e pali ale, li pana e pali tawa ilo ante.
* '''poki sona pi tenpo lili'''. ilo sona li pali la, poki sona pi tenpo lili li awen e pali ale. ilo sona li pini pali, sona ale li weka tan ona. ilo pi pali nanpa li ken toki tawa ona kepeken tenpo lili.
* '''poki sona pi tenpo suli'''. sona suli ale en [[ilo kon]] ale li lon ona. ilo sona li open pali la, ona li kama jo e sona ale tan poki ni. taso, ilo sona li lukin e ona kepeken tenpo suli. tan ni la, poki sona pi tenpo lili li lon.
* '''ilo pi pana wawa'''. ilo ni li kama jo e wawa ilo, li pana e ona tawa ilo ante ale.
=== wan insa sin ===
* '''ilo pi pali nanpa sitelen'''. ona li sama ilo pi pali nanpa. taso, ona li pona tawa pali sitelen, tan ni: ilo ante li kepeken nasin wan tawa nanpa wan lon tenpo wan; taso ilo ni li kepeken nasin wan tawa nanpa mute a lon tenpo wan. taso, ona li ken ala awen e nanpa ni tan ilo kon ante, tan jan ike. tan ona la, ilo sona li ken pana e [[sitelen tawa]], e [[musi pi sitelen tawa]].
* '''ilo pi toki kulupu'''. ilo li ken toki tawa ilo ante lon [[kulupu pi ilo sona]] kepeken ilo ni.
* '''poki pi ilo sin'''. poki ni li jo ala e ilo. taso, jan li ken sin e ilo ante kepeken ona.
=== wan sin ===
* '''ilo lipu'''. ona li pana e sitelen tawa jan.
* '''ilo sitelen pi nena mute'''. jan li ken pana e sitelen tawa ilo sona kepeken ona. nena ona li jo e sitelen. jan li pilin e nena la, ona li pana e sitelen pi nena ni tawa ilo sona.
* '''ilo nasin'''. ilo mute la, jan li ken nasin e ilo sona tawa ma pi ilo lipu kepeken ona.
* '''ilo kalama'''. ilo sona li ken kalama kepeken ona.
* '''ilo kute'''. ilo sona li ken kute e jan kepeken ona.
* '''ilo lukin'''. ilo sona li ken lukin e jan e poka kepeken ona.
[[kulupu:ilo sona]]
[[kulupu:ilo]]
[[kulupu:lipu ni li lon lipu Panton kin la o lukin]]