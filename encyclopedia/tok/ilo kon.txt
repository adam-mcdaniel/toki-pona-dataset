[[sitelen:Desktop-Linux-Mint.png|thumb|sitelen pi ilo kon mute]]
'''ilo kon''' anu '''ilo ko''' (toki Inli:<i>Software</i>) li sona ni: jan anu ilo li pali e ijo lon nasin seme?
kama mute la, jan li toki e "ilo kon" la, jan li toki e ilo kon pi [[ilo sona]] anu [[ilo toki sona]]. taso, ijo ante li ken ilo kon.
= ilo kon jan =
jan li wile awen sona e ni: mi pali seme e ijo? jan li ken pali e ni: o sitelen e pali ale lili pi pali suli lon lipu. jan li wile pali e ona la, ona li lukin e lipu, li pali e pali ale sitelen. lipu ni li ilo kon.
= ilo kon pi ilo sona =
ilo sona la, ilo kon li sona ni: ilo, o pali e ijo seme? o toki tawa jan kepeken nasin seme? o lukin, o ante, o awen e sona seme?
== kulupu ante pi ilo kon ==
=== ilo kon lawa ===
ilo kon lawa li ilo kon ni: ona li lawa e ilo sona, li pali e ijo mute ni:
* ilo kon ante li ken pali.
* jan li wile pali e ilo kon, ona li ken kepeken e pali ona.
* (ken) jan mute li ken kepeken e ilo sona wan. taso, ona li ken ala lukin e sona pi ona ante.
* (ken) ilo kon li ken ala lukin e sona pi ona ante. ilo kon wan li ike la, ona li ken ala pakala e ale.
{{nimi ijo|ilo sona Pisi|PC}} la, ilo kon lawa mute li lon. ilo kon lawa tu wan ni li suli nanpa wan:
* {{nimi ijo|[[ilo kon lawa Winto]]|Windows}}
* {{nimi ijo|[[ilo kon lawa Makinto]]|macOS}}
* {{nimi ijo|[[ilo kon lawa Linu]]|Linux}}
=== ilo kon pi pali ijo ===
[[sitelen:LibreOffice_Writer_6.4.png|thumb|ilo kon "LibreOffice Writer" li ken pali e lipu.]]
ilo kon ni li pona tawa ni: jan li wile pali e ijo kon. ijo ni li ken lipu, li ken sitelen, li ken kalama, li ken ijo ante. jan li ken pali e ijo kon kepeken lipu ni.
=== ilo kon pi lukin ijo ===
[[sitelen:Mpv_0.32_on_Linux.png|thumb|ilo kon "mpv" li ken pana lukin e sitelen tawa.]]
ilo kon ni li pona tawa ni: jan li wile lukin e ijo kon.
ilo kon pi pali ijo mute li ken pana lukin e ijo sama. taso, ilo kon ante li ken ala pali e ijo, li ken pana lukin taso e ijo.
ilo kon pi lukin ijo li ken kama jo e ijo tan poki sona, li ken kama jo e ona tan [[kulupu pi ilo sona]].
=== ilo kon musi ===
[[sitelen:Minetest-5.3.0-texture-default.jpg|thumb|ilo kon "Minetest" li musi pi sitelen tawa. ijo mute la, ona li sama [[musi Manka]]. ]]
ilo kon musi, anu [[musi ilo]] li ilo kon li pali tawa pana musi taso. musi ni li ken musi pi sitelen tawa, li ken musi pi sitelen toki.
=== ilo kon pi pona ilo sona ===
ilo kon ni li pona tawa ni: jan li wile ante e nasin pi ilo sona, e nasin pi ilo kon ante.
ken la, ilo sona li jo e ilo kon jaki mute. jan li wile weka e ona tan ilo sona.
ken la, ilo sona li kama pali ike. jan li wile pona e pali ona.
ante la, ilo kon pi pona ilo sona li ken wan pi ilo kon lawa. [[ilo kon Plasma]] en [[ilo kon pi supa pali]] ante li pana e "supa pali" tawa ilo kon lawa. jan li ken pali e ijo mute, li ken open e ilo kon ante, li ken lawa e ilo kon lawa kepeken ilo kon ni.
=== ilo kon pi pali ilo kon ===
[[sitelen:GCC_10.2_GNU_Compiler_Collection_self-compilation.png|thumb|ilo kon "GCC" li sona e toki ilo Si (C). ona li ken pali e ilo kon kepeken lipu nasin pi toki ilo Si. sitelen ni la, ilo kon "GCC" li pali e ilo kon "GCC" sin.]]
ilo kon ni li pona tawa ni: jan li wile pali e ilo kon sin.
kama mute la, jan li wile pali e ilo kon sin la, jan li wile sona e [[toki ilo]].
[[kulupu: ilo sona]]